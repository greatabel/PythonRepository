["布谷飞飞劝早耕，舂锄扑扑趁春睛。千层石树遥行路，一带山田放水声。", "荒郊一望欲消魂，泾水萦纡傍远村。牛马放多春草尽，原田耕破古碑存。云和积雪苍山晚，烟伴残阳绿树昏。数里黄沙行客路，不堪回首思秦原。", "远看山有色，近听水无声。春去花还在，人来鸟不惊。", "红树青山日欲斜，长郊草色绿无涯。游人不管春将老，来往亭前踏落花。", "水满田畴稻叶齐，日光穿树晓烟低。黄莺也爱新凉好，飞过青山影里啼。", "万壑树参天，千山响杜鹃。山中一夜雨，树杪百重泉。汉女输橦布，巴人讼芋田。文翁翻教授，不敢倚先贤。", "望君烟水阔，挥手泪沾巾。飞鸟没何处，青山空向人。长江一帆远，落日五湖春。谁见汀洲上，相思愁白蘋。", "故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。", "国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。", "相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。", "渭水自萦秦塞曲，黄山旧绕汉宫斜。銮舆迥出千门柳，阁道回看上苑花。云里帝城双凤阙，雨中春树万人家。为乘阳气行时令，不是宸游玩物华。", "孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。", "朝作轻寒暮作阴，愁中不觉已春深。落花有泪因风雨，啼鸟无情自古今。故国江山徒梦寐，中华人物又销沉。龙蛇四海归无所，寒食年年怆客心。", "春眠不觉晓，处处闻啼鸟。夜来风雨声，花落知多少。", "千山鸟飞绝，万径人踪灭。孤舟蓑笠翁，独钓寒江雪。", "归山深浅去，须尽丘壑美。莫学武陵人，暂游桃源里。", "山际见来烟，竹中窥落日。鸟向檐上飞，云从窗里出。", "可惜庭中树，移根逐汉臣。只为来时晚，花开不及春。", "春种一粒粟，秋收万颗子。四海无闲田，农夫犹饿死。", "众鸟高飞尽，孤云独去闲。相看两不厌，只有敬亭山。", "绿遍山原白满川，子规声里雨如烟。乡村四月闲人少，才了蚕桑又插田。", "春愁难遣强看山，往事惊心泪欲潸。四百万人同一哭，去年今日割台湾。", "山色江声共寂寥，十三陵树晚萧萧。中原事业如江左，芳草何须怨六朝。", "碧水丹山映杖藜，夕阳犹在小桥西。微吟不道惊溪鸟，飞入乱云深处啼。", "不炼金丹不坐禅，不为商贾不耕田。闲来写就青山卖，不使人间造孽钱。", "闻道梅花坼晓风，雪堆遍满四山中。何方可化身千亿，一树梅花一放翁。", "岸阔樯稀波渺茫，独凭危槛思何长。萧萧远树疏林外，一半秋山带夕阳。", "黄河远上白云间，一片孤城万仞山。羌笛何须怨杨柳，春风不度玉门关。", "百啭千声随意移，山花红紫树高低。始知锁向金笼听，不及林间自在啼。", "春风一夜到衡阳，楚水燕山万里长。莫道春来便归去，江南虽好是他乡。", "何处它年寄此生，山中江上总关情。无端绕屋长松树，尽把风声作雨声。", "繁华事散逐香尘，流水无情草自春。日暮东风怨啼鸟，落花犹似坠楼人。", "茅檐长扫净无苔，花木成畦手自栽。一水护田将绿绕，两山排闼送青来。", "桑条索漠楝花繁，风敛余香暗度垣。黄鸟数声残午梦，尚疑身属半山园。", "碧玉妆成一树高，万条垂下绿丝绦。不知细叶谁裁出，二月春风似剪刀。", "遥夜泛清瑟，西风生翠萝。残萤栖玉露，早雁拂金河。高树晓还密，远山晴更多。淮南一叶下，自觉洞庭波。", "清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但余钟磬音。", "清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，惟余钟磬音。", "清晨入古寺，初日照高林。竹径通幽处，禅房花木深。山光悦鸟性，潭影空人心。万籁此俱寂，但余钟磬音。", "清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，但余钟磬音。", "红叶晚萧萧，长亭酒一瓢。残云归太华，疏雨过中条。树色随山迥，河声入海遥。帝乡明日到，犹自梦渔樵。", "露气寒光集，微阳下楚丘。猿啼洞庭树，人在木兰舟。广泽生明月，苍山夹乱流。云中君不见，竟夕自悲秋。", "独有宦游人，偏惊物候新。云霞出海曙，梅柳渡江春。淑气催黄鸟，晴光转绿蘋。忽闻歌古调，归思欲沾巾。", "林卧愁春尽，开轩览物华。忽逢青鸟使，邀入赤松家。金灶初开火，仙桃正发花。童颜若可驻，何惜醉流霞。", "道由白云尽，春与青溪长。时有落花至，远随流水香。闲门向山路，深柳读书堂。幽映每白日，清辉照衣裳。", "一路经行处，莓苔见履痕。白云依静渚，春草闭闲门。过雨看松色，随山到水源。溪花与禅意，相对亦忘言。", "紫骝行且嘶，双翻碧玉蹄。临流不肯渡，似惜锦障泥。白雪关山远，黄云海戍迷。挥鞭万里去，安得念春闺。", "空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。", "痴儿了却公家事，快阁东西倚晚晴。落木千山天远大，澄江一道月分明。朱弦已为佳人绝，青眼聊因美酒横。万里归船弄长笛，此心吾与白鸥盟。", "湘山晴色远微微，尽日江头独醉归。不见两关传露布，尚闻三殿未垂衣。边筹自古无中下，朝论于今有是非。日暮平沙秋草乱，一双白鸟避人飞。", "春风疑不到天涯，二月山城未见花。残雪压枝犹有桔，冻雷惊笋欲抽芽。夜闻归雁生乡思，病入新年感物华。曾是洛阳花下客，野芳虽晚不须嗟。", "马穿山径菊初黄，信马悠悠野兴长。万壑有声含晚籁，数峰无语立斜阳。棠梨叶落胭脂色，荞麦花开白雪香。何事吟余忽惆怅，村桥原树似吾乡。", "一春略无十日晴，处处浮云将雨行。野田春水碧于镜，人影渡傍鸥不惊。桃花嫣然出篱笑，似开未开最有情。茅茨烟暝客衣湿，破梦午鸡啼一声。", "去年花里逢君别，今日花开又一年。世事茫茫难自料，春愁黯黯独成眠。身多疾病思田里，邑有流亡愧俸钱。闻道欲来相问讯，西楼望月几回圆。", "锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。", "北风卷地白草折，胡天八月即飞雪。忽如一夜春风来，千树万树梨花开。散入珠帘湿罗幕，狐裘不暖锦衾薄。将军角弓不得控，都护铁衣冷难着。", "积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。", "仙台初见五城楼，风物凄凄宿雨收。山色遥连秦树晚，砧声近报汉宫秋。疏松影落空坛静，细草香闲小洞幽。何用别寻方外去，人间亦自有丹丘。", "陇头流水，流离山下。念吾一身，飘然旷野。", "客从东方来，衣上灞陵雨。问客何为来，采山因买斧。", "苍苍竹林寺，杳杳钟声晚。荷笠带斜阳，青山独归远。", "楚江微雨里，建业暮钟时。漠漠帆来重，冥冥鸟去迟。", "松下问童子，言师采药去。只在此山中，云深不知处。", "怀君属秋夜，散步咏凉天。空山松子落，幽人应未眠。", "移舟泊烟渚，日暮客愁新。野旷天低树，江清月近人。", "岭外音书断，经冬复历春。近乡情更怯，不敢问来人。", "春蚕不应老，昼夜常怀丝。何惜微躯尽，缠绵自有时。", "心同流水净，身与白云轻。寂寂深山暮，微闻钟磬声。", "暝色满西山，将军猎骑还。隔河见烽火，骄虏夜临关。", "春草细还生，春雏养渐成。茸茸毛色起，应解自呼名。", "试说途中景，方知别后心。行人日暮少，风雪乱山深。", "绿草蔓如丝，杂树红英发。无论君不归，君归芳已歇。", "巫山七百里，巴水三回曲。笛声下复高，猿啼断还续。", "白云满鄣来，黄尘暗天起。关山四面绝，故乡几千里。", "少无适俗韵，性本爱丘山。误落尘网中，一去三十年。", "入春才七日，离家已二年。人归落雁后，思发在花前。", "柳黄未吐叶，水绿半含苔。春色边城动，客思故乡来。", "高田如楼梯，平田如棋局。白鹭忽飞来，点破秧针绿。", "野幕敞琼筵，羌戎贺劳旋。醉和金甲舞，雷鼓动山川。", "白日依山尽，黄河入海流。欲穷千里目，更上一层楼。", "空山不见人，但闻人语响。返景入深林，复照青苔上。", "红豆生南国，春来发几枝。愿君多采撷，此物最相思。", "调角断清秋，征人倚戍楼。春风对青冢，白日落梁州。", "渡水复渡水，看花还看花。春风江上路，不觉到君家。", "北阙休上书，南山归敝庐。不才明主弃，多病故人疏。", "久为簪组累，幸此南夷谪。闲依农圃邻，偶似山林客。", "北山白云里，隐者自怡悦。相望试登高，心随雁飞灭。", "孤云将野鹤，岂向人间住。莫买沃洲山，时人已知处。", "世乱同南去，时清独北还。他乡生白发，旧国见青山。", "山中何所有，岭上多白云。只可自怡悦，不堪持赠君。", "花隐掖垣暮，啾啾栖鸟过。星临万户动，月傍九霄多。", "远送从此别，青山空复情。几时杯重把，昨夜月同行。", "江上往来人，但爱鲈鱼美。君看一叶舟，出没风波里。", "客心千里倦，春事一朝归。还伤北园里，重见落花飞。", "名花倾国两相欢，常得君王带笑看。解释春风无限恨，沉香亭北倚栏杆。", "春云浓淡日微光，双阙重门耸建章。不上楼来知几日，满城无算柳梢黄。", "溪水将桥不复回，小舟犹倚短篙开。交情得似山溪渡，不管风波去又来。", "南浦春来绿一川，石桥朱塔两依然。年年送客横塘路，细雨垂杨系画船。", "律回岁晚冰霜少，春到人间草木知。便觉眼前生意满，东风吹水绿参差。", "寂历秋江渔火稀，起看残月映林微。波光水鸟惊犹宿，露冷流萤湿不飞。", "亭亭画舸系春潭，直到行人酒半酣。不管烟波与风雨，载将离恨过江南。", "白羽如霜出塞寒，胡烽不断接长安。城头一片西山月，多少征人马上看。", "泉眼无声惜细流，树阴照水爱晴柔。小荷才露尖尖角，早有蜻蜓立上头。", "雨过横塘水满堤，乱山高下路东西。一番桃李花开尽，惟有青青草色齐。", "野店桃花红粉姿，陌头杨柳绿烟丝。不因送客东城去，过却春光总不知。", "江头落日照平沙，潮退渔船阁岸斜。白鸟一双临水立，见人惊起入芦花。", "春宵一刻值千金，花有清香月有阴。歌管楼台声细细，秋千院落夜沉沉。", "四顾山光接水光，凭栏十里芰荷香。清风明月无人管，并作南楼一味凉。", "阴阴溪曲绿交加，小雨翻萍上浅沙。鹅鸭不知春去尽，争随流水趁桃花。", "浩荡离愁白日斜，吟鞭东指即天涯。落红不是无情物，化作春泥更护花。", "青海长云暗雪山，孤城遥望玉门关。黄沙百战穿金甲，不破楼兰终不还。", "花开红树乱莺啼，草长平湖白鹭飞。风日晴和人意好，夕阳箫鼓几船归。", "李杜诗篇万口传，至今已觉不新鲜。江山代有才人出，各领风骚数百年。", "浓似春云淡似烟，参差绿到大江边。斜阳流水推篷坐，翠色随人欲上船。", "十里崎岖半里平，一峰才送一峰迎。青山似茧将人裹，不信前头有路行。", "昼出耘田夜绩麻，村庄儿女各当家。童孙未解供耕织，也傍桑阴学种瓜。", "晨起开门雪满山，雪晴云淡日光寒。檐流未滴梅花冻，一种清孤不等闲。", "天寒水鸟自相依，十百为群戏落晖。过尽行人都不起，忽闻水响一齐飞。", "经年尘土满征衣，特特寻芳上翠微。好水好山看不足，马蹄催趁月明归。", "水绕陂田竹绕篱，榆钱落尽槿花稀。夕阳牛背无人卧，带得寒鸦两两归。", "梅雪争春未肯降，骚人搁笔费评章。梅须逊雪三分白，雪却输梅一段香。", "江干多是钓人居，柳陌菱塘一带疏。好是日斜风定后，半江红树卖鲈鱼。", "新丰美酒斗十千，咸阳游侠多少年。相逢意气为君饮，系马高楼垂柳边。", "马蹄踏水乱明霞，醉袖迎风受落花。怪见溪童出门望，雀声先我到山家。", "投荒万死鬓毛斑，生出瞿塘滟滪关。未到江南先一笑，岳阳楼上对君山。", "满川风雨独凭栏，绾结湘娥十二鬟。可惜不当湖水面，银山堆里看青山。", "风蒲猎猎弄清柔，欲立蜻蜓不自由。五月临平山下路，藕花无数满汀州。", "关山虽胜路难堪，才上征鞍又解骖。十丈黄尘千尺雪，可知俱不似江南。", "城雪初消荠菜生，角门深巷少人行。柳梢听得黄鹂语，此是春来第一声。", "寒雨连江夜入吴，平明送客楚山孤。洛阳亲友如相问，一片冰心在玉壶。", "月落乌啼霜满天，江枫渔火对愁眠。姑苏城外寒山寺，夜半钟声到客船。", "娉娉袅袅十三余，豆蔻梢头二月初。春风十里扬州路，卷上珠帘总不如。", "绿池芳草满晴波，春色都从雨里过。知是人家花落尽，菜畦今日蝶来多。", "乳鸭池塘水浅深，熟梅天气半阴晴。东园载酒西园醉，摘尽枇杷一树金。", "游子春衫已试单，桃花飞尽野梅酸。怪来一夜蛙声歇，又作东风十日寒。", "梅子黄时日日晴，小溪泛尽却山行。绿阴不减来时路，添得黄鹂四五声。", "昨夜江边春水生，艨艟巨舰一毛轻。向来枉费推移力，此日中流自在行。", "溪水无情似有情，入山三日得同行。岭头便是分头处，惜别潺湲一夜声。", "篱落疏疏一径深，树头花落未成阴。儿童急走追黄蝶，飞入菜花无处寻。", "风吹仙袂飘飘举，犹似霓裳羽衣舞。玉容寂寞泪阑干，梨花一枝春带雨。", "折戟沉沙铁未销，自将磨洗认前朝。东风不与周郎便，铜雀春深锁二乔。", "青苔满地初晴后，绿树无人昼梦余。唯有南风旧相识，偷开门户又翻书。", "竹外桃花三两枝，春江水暖鸭先知。蒌蒿满地芦芽短，正是河豚欲上时。", "两两归鸿欲破群，依依还似北归人。遥知朔漠多风雪，更待江南半月春。", "风卷江湖雨暗村，四山声作海涛翻。溪柴火软蛮毡暖，我与狸奴不出门。", "咬定青山不放松，立根原在破岩中。千磨万击还坚劲，任尔东西南北风。", "爆竹声中一岁除，春风送暖入屠苏。千门万户曈曈日，总把新桃换旧符。", "一夕轻雷落万丝，霁光浮瓦碧参差。有情芍药含春泪，无力蔷薇卧晓枝。", "吾家洗砚池头树，个个花开淡墨痕。不要人夸好颜色，只流清气满乾坤。", "我家洗砚池边树，朵朵花开淡墨痕。不要人夸颜色好，只留清气满乾坤。", "枕中云气千峰近，床底松声万壑哀。要看银山拍天浪，开窗放入大江来。", "金炉香烬漏声残，翦翦轻风阵阵寒。春色恼人眠不得，月移花影上栏杆。", "人言落日是天涯，望极天涯不见家。已恨碧山相阻隔，碧山还被暮云遮。", "千锤万凿出深山，烈火焚烧若等闲。粉骨碎身全不怕，要留清白在人间。", "横看成岭侧成峰，远近高低各不同。不识庐山真面目，只缘身在此山中。", "闺中少妇不知愁，春日凝妆上翠楼。忽见陌头杨柳色，悔教夫婿觅封侯。", "草长莺飞二月天，拂堤杨柳醉春烟。儿童散学归来早，忙趁东风放纸鸢。", "胜日寻芳泗水滨，无边光景一时新。等闲识得东风面，万紫千红总是春。", "秦时明月汉时关，万里长征人未还。但使龙城飞将在，不教胡马度阴山。", "黑云翻墨未遮山，白雨跳珠乱入船。卷地风来忽吹散，望湖楼下水如天。", "放生鱼鳖逐人来，无主荷花到处开。水枕能令山俯仰，风船解与月裴回。", "未成小隐聊中隐，可得长闲胜暂闲。我本无家更安往，故乡无此好湖山。", "湖光秋月两相和，潭面无风镜未磨。遥望洞庭山水色，白银盘里一青螺。", "天门中断楚江开，碧水东流至此回。两岸青山相对出，孤帆一片日边来。", "禁门宫树月痕过，媚眼惟看宿鹭窠。斜拔玉钗灯影畔，剔开红焰救飞蛾。", "别梦依依到谢家，小廊回合曲阑斜。多情只有春庭月，犹为离人照落花。", "南过猿声一逐臣，回看秋草泪沾巾。寒天暮雪空山里，几处蛮家是主人。", "造物无言却有情，每于寒尽觉春生。千红万紫安排著，只待新雷第一声。", "朝辞白帝彩云间，千里江陵一日还。两岸猿声啼不住，轻舟已过万重山。", "荒戍落黄叶，浩然离故关。高风汉阳渡，初日郢门山。江上几人在，天涯孤棹还。何当重相见，樽酒慰离颜。", "乡心新岁切，天畔独潸然。老至居人下，春归在客先。岭猿同旦暮，江柳共风烟。已似长沙傅，从今又几年。", "十年离乱后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。", "种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。衣沾不足惜，但使愿无违。", "关山三五月，客子忆秦川。思妇高楼上，当窗应未眠。星旗映疏勒，云阵上祁连。战气今如此，从军复几年。", "路回临石岸，树老出墙根。野水合诸涧，桃花成一村。呼鸡过篱栅，行酒尽儿孙。老矣吾将隐，前峰恰对门。", "离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。", "夕阳度西岭，群壑倏已暝。松月生夜凉，风泉满清听。樵人归欲尽，烟鸟栖初定。之子期宿来，孤琴候萝径。", "太乙近天都，连山接海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。", "清溪深不测，隐处唯孤云。松际露微月，清光犹为君。茅亭宿花影，药院滋苔纹。余亦谢时去，西山鸾鹤群。", "中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无还期。", "亭亭山上松，瑟瑟谷中风。风声一何盛，松枝一何劲。冰霜正惨凄，终岁常端正。岂不罹凝寒，松柏有本性。", "灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何年致此身。", "迢递三巴路，羁危万里身。乱山残雪夜，孤烛异乡人。渐与骨肉远，转于僮仆亲。那堪正飘泊，明日岁华新。", "人事有代谢，往来成古今。江山留胜迹，我辈复登临。水落鱼梁浅，天寒梦泽深。羊公碑尚在，读罢泪沾襟。", "凄凄去亲爱，泛泛入烟雾。归棹洛阳人，残钟广陵树。今朝此为别，何处还相遇。世事波上舟，沿洄安得住。", "静夜四无邻，荒居旧业贫。雨中黄叶树，灯下白头人。以我独沉久，愧君相见频。平生自有分，况是蔡家亲。", "大江一浩荡，离悲足几重。潮落犹如盖，云昏不作峰。远戍唯闻鼓，寒山但见松。九十方称半，归途讵有踪。", "不知香积寺，数里入云峰。古木无人径，深山何处钟。泉声咽危石，日色冷青松。薄暮空潭曲，安禅制毒龙。", "本以高难饱，徒劳恨费声。五更疏欲断，一树碧无情。薄宦梗犹泛，故园芜已平。烦君最相警，我亦举家清。", "联步趋丹陛，分曹限紫微。晓随天仗入，暮惹御香归。白发悲花落，青云羡鸟飞。圣朝无阙事，自觉谏书稀。", "今朝郡斋冷，忽念山中客。涧底束荆薪，归来煮白石。欲持一瓢酒，远慰风雨夕。落叶满空山，何处寻行迹。", "清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。", "故人江海别，几度隔山川。乍见翻疑梦，相悲各问年。孤灯寒照雨，深竹暗浮烟。更有明朝恨，离杯惜共传。", "昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。", "楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。", "暝色延山径，高斋次水门。薄云岩际宿，孤月浪中翻。鹳鹤追飞静，豺狼得食喧。不眠忧战伐，无力正乾坤。", "日击收田鼓，时称大有年。烂倾新酿酒，饱载下江船。女髻银钗满，童袍毳氎鲜。里胥休借问，不信有官权。", "宿雨乘轻屐，春寒著弊袍。开畦分白水，间柳发红桃。草际成棋局，林端举桔槔。还持鹿皮几，日暮隐蓬蒿。", "好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。", "时难年荒世业空，弟兄羁旅各西东。田园寥落干戈后，骨肉流离道路中。吊影分为千里雁，辞根散作九秋蓬。共看明月应垂泪，一夜乡心五处同。", "洞门高阁霭馀辉，桃李阴阴柳絮飞。禁里疏钟官舍晚，省中啼鸟吏人稀。晨摇玉佩趋金殿，夕奉天书拜琐闱。强欲从君无那老，将因卧病解朝衣。", "支离东北风尘际，漂泊西南天地间。三峡楼台淹日月，五溪衣服共云山。羯胡事主终无赖，词客哀时且未还。庾信平生最萧瑟，暮年诗赋动江关。", "王濬楼船下益州，金陵王气黯然收。千寻铁锁沉江底，一片降幡出石头。人世几回伤往事，山形依旧枕寒流。今逢四海为家日，故垒萧萧芦荻秋。", "汉文皇帝有高台，此日登临曙色开。三晋云山皆北向，二陵风雨自东来。关门令尹谁能识，河上仙翁去不回。且欲近寻彭泽宰，陶然共醉菊花杯。", "遮莫临行念我频，竹枝留涴泪痕新。多缘刺史无坚约，岂视萧郎作路人。望里彩云疑冉冉，愁边春水故粼粼。珊瑚百尺珠千斛，难换罗敷未嫁身。", "惨澹龙蛇日斗争，干戈直欲尽生灵。高原出水山河改，战地风来草木腥。精卫有冤填瀚海，包胥无泪哭秦庭。并州豪杰知谁在，莫拟分军下井陉。", "舍南舍北皆春水，但见群鸥日日来。花径不曾缘客扫，蓬门今始为君开。盘飧市远无兼味，樽酒家贫只旧醅。肯与邻翁相对饮，隔篱呼取尽馀杯。", "昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。", "行到东溪看水时，坐临孤屿发船迟。野凫眠岸有闲意，老树着花无丑枝。短短蒲茸齐似剪，平平沙石净于筛。情虽不厌住不得，薄暮归来车马疲。", "蜀主窥吴幸三峡，崩年亦在永安宫。翠华想像空山里，玉殿虚无野寺中。古庙杉松巢水鹤，岁时伏腊走村翁。武侯祠堂常邻近，一体君臣祭祀同。", "澹然空水对斜晖，曲岛苍茫接翠微。波上马嘶看棹去，柳边人歇待船归。数丛沙草群鸥散，万顷江田一鹭飞。谁解乘舟寻范蠡，五湖烟水独忘机。", "城上高楼接大荒，海天愁思正茫茫。惊风乱飐芙蓉水，密雨斜侵薜荔墙。岭树重遮千里目，江流曲似九回肠。共来百越文身地，犹自音书滞一乡。", "剪绡零碎点酥乾，向背稀稠画亦难。日薄从甘春至晚，霜深应怯夜来寒。澄鲜只共邻僧惜，冷落犹嫌俗客看。忆着江南旧行路，酒旗斜拂堕吟鞍。", "临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。", "怅卧新春白袷衣，白门寥落意多违。红楼隔雨相望冷，珠箔飘灯独自归。远路应悲春晼晚，残霄犹得梦依稀。玉珰缄札何由达，万里云罗一雁飞。", "苏武魂销汉使前，古祠高树两茫然。云边雁断胡天月，陇上羊归塞草烟。回日楼台非甲帐，去时冠剑是丁年。茂陵不见封侯印，空向秋波哭逝川。", "岧峣太华俯咸京，天外三峰削不成。武帝祠前云欲散，仙人掌上雨初晴。河山北枕秦关险，驿路西连汉畤平。借问路傍名利客，何如此处学长生。", "一夕骄阳转作霖，梦回凉冷润衣襟。不愁屋漏床床湿，且喜溪流岸岸深。千里稻花应秀色，五更桐叶最佳音。无田似我犹欣舞，何况田间望岁心。", "世味年来薄似纱，谁令骑马客京华。小楼一夜听春雨，深巷明朝卖杏花。矮纸斜行闲作草，晴窗细乳戏分茶。素衣莫起风尘叹，犹及清明可到家。", "二月黄莺飞上林，春城紫禁晓阴阴。长乐钟声花外尽，龙池柳色雨中深。阳和不散穷途恨，霄汉长怀捧日心。献赋十年犹未遇，羞将白发对华簪。", "生涯岂料承优诏，世事空知学醉歌。江上月明胡雁过，淮南木落楚山多。寄身且喜沧洲近，顾影无如白发何。今日龙钟人共弃，愧君犹遣慎风波。", "如丝苣甲饤春盘，韭叶金黄雪未干。旅饭二年无此味，故园千里几时还。异方时节三巵酒，残岁风烟一惨颜。曾奉龙旗典邦礼，岁穷祠祀少休闲。", "断墙着雨蜗成字，老屋无僧燕作家，剩欲出门追语笑，却嫌归鬓著尘沙。风翻蛛网开三面，雷动蜂窠趁两衙。屡失南邻春事约，只今容有未开花。", "风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。", "剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。", "摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。", "东城渐觉风光好。縠皱波纹迎客棹。绿杨烟外晓寒轻，红杏枝头春意闹。浮生长恨欢娱少。肯爱千金轻一笑。为君持酒劝斜阳，且向花间留晚照。", "采薇采薇，薇亦作止。曰归曰归，岁亦莫止。", "朝发欣城，暮宿陇头。寒不能语，舌卷入喉。", "锦里开芳宴，兰缸艳早年。缛彩遥分地，繁光远缀天。", "打起黄莺儿，莫教枝上啼。啼时惊妾梦，不得到辽西。", "终南阴岭秀，积雪浮云端。林表明霁色，城中增暮寒。", "故国三千里，深宫二十年。一声何满子，双泪落君前。", "吾爱孟夫子，风流天下闻。红颜弃轩冕，白首卧松云。", "向晚意不适，驱车登古原。夕阳无限好，只是近黄昏。", "白马饰金羁，连翩西北驰。借问谁家子，幽并游侠儿。", "浩气还太虚，丹心照千古。生平未报国，留作忠魂补。", "宁饮建业水，不食武昌鱼。宁还建业死，不止武昌居。", "陶尽门前土，屋上无片瓦。十指不沾泥，鳞鳞居大厦。", "建平督邮道，鱼复永安宫。若奏巴渝曲，时当君思中。", "玉关道路远，金陵信使疏。独下千行泪，开君万里书。", "生当作人杰，死亦为鬼雄。至今思项羽，不肯过江东。", "月黑见渔灯，孤光一点萤。微微风簇浪，散作满河星。", "鹫翎金仆姑，燕尾绣蝥弧。独立扬新令，千营共一呼。", "林暗草惊风，将军夜引弓。平明寻白羽，没在石棱中。", "家临九江水，来去九江侧。同是长干人，生小不相识。", "嫁得瞿塘贾，朝朝误妾期。早知潮有信，嫁与弄潮儿。", "独坐幽篁里，弹琴复长啸。深林人不知，明月来相照。", "床前明月光，疑是地上霜。举头望明月，低头思故乡。", "玉阶生白露，夜久侵罗袜。却下水晶帘，玲珑望秋月。", "长簟迎风早，空城澹月华。星河秋一雁，砧杵夜千家。", "君家何处住，妾住在横塘。停船暂借问，或恐是同乡。", "下床着新衣，初学小姑拜。低头羞见人，双手结裙带。", "船板胡在兹，而我寝其上。情知非江湖，梦寐亦风浪。", "江水三千里，家书十五行。行行无别语，只道早还乡。", "郎作十里行，侬作九里送。拔侬头上钗，与郎资路用。", "有信数寄书，无信心相忆。莫作瓶落井，一去无消息。", "初发扬州时，船出平津泊。五两如竹林，何处相寻博。", "清瑟怨遥夜，绕弦风雨哀。孤灯闻楚角，残月下章台。", "昨夜裙带解，今朝蟢子飞。铅华不可弃，莫是藁砧归。", "上马不捉鞭，反折杨柳枝。蹀座吹长笛，愁杀行客儿。", "腹中愁不乐，愿作郎马鞭。出入擐郎臂，蹀座郎膝边。", "放马两泉泽，忘不著连羁。担鞍逐马走，何见得马骑。", "遥看孟津河，杨柳郁婆娑。我是虏家儿，不解汉儿歌。", "健儿须快马，快马须健儿。跸跋黄尘下，然后别雄雌。", "月黑雁飞高，单于夜遁逃。欲将轻骑逐，大雪满弓刀。", "蜀僧抱绿绮，西下峨眉峰。为我一挥手，如听万壑松。", "落帆逗淮镇，停舫临孤驿。浩浩风起波，冥冥日沉夕。", "客去波平槛，蝉休露满枝。永怀当此节，倚立自移时。", "燕草如碧丝，秦桑低绿枝。当君怀归日，是妾断肠时。", "移家虽带郭，野径入桑麻。近种篱边菊，秋来未著花。", "晚年唯好静，万事不关心。自顾无长策，空知返旧林。", "高阁客竟去，小园花乱飞。参差连曲陌，迢递送斜晖。", "墙角数枝梅，凌寒独自开。遥知不是雪，为有暗香来。", "古人云此水，一歃怀千金。试使夷齐饮，终当不易心。", "早被婵娟误，欲妆临镜慵。承恩不在貌，教妾若为容。", "寥落古行宫，宫花寂寞红。白头宫女在，闲坐说玄宗。", "残阳西入崦，茅屋访孤僧。落叶人何在，寒云路几层。", "昨日入城市，归来泪满巾。遍身罗绮者，不是养蚕人。", "心逐南云逝，形随北雁来。故乡篱下菊，今日几花开。", "天地英雄气，千秋尚凛然。势分三足鼎，业复五铢钱。", "前年伐月支，城下没全师。蕃汉断消息，死生长别离。", "此花名价别，开艳益皇都。香遍苓菱死，红烧踯躅枯。", "解落三秋叶，能开二月花。过江千尺浪，入竹万竿斜。", "小时不识月，呼作白玉盘。又疑瑶台镜，飞在青云端。", "北斗七星高，哥舒夜带刀。至今窥牧马，不敢过临洮。", "小娃撑小艇，偷采白莲回。不解藏踪迹，浮萍一道开。", "幼女才六岁，未知巧与拙。向夜在堂前，学人拜新月。", "三日入厨下，洗手作羹汤。未谙姑食性，先遣小姑尝。", "近寒食雨草萋萋，著麦苗风柳映堤。等是有家归未得，杜鹃休向耳边啼。", "金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。", "高殿秋砧响夜阑，霜深犹忆御衣寒。银灯青琐裁缝歇，还向金城明主看。", "奉帚平明金殿开，暂将团扇共徘徊。玉颜不及寒鸦色，犹带昭阳日影来。", "长信宫中秋月明，昭阳殿下捣衣声。白露堂中细草迹，红罗帐里不胜情。", "银烛秋光冷画屏，轻罗小扇扑流萤。天阶夜色凉如水，卧看牵牛织女星。", "花开不并百花丛，独立疏篱趣未穷。宁可枝头抱香死，何曾吹落北风中。", "一叶渔船两小童，收篙停棹坐船中。怪生无雨都张伞，不是遮头是使风。", "形容不识识乡音，挑尽寒灯到夜深。故旧凭君休更说，老怀容易便沾襟。", "汉江明月照归人，万里秋风一叶身。休把客衣轻浣濯，此中犹有帝京尘。", "一担乾柴古渡头，盘缠一日颇优游。归来涧底磨刀斧，又作全家明日谋。", "掷柳迁乔太有情，交交时作弄机声。洛阳三月花如锦，多少工夫织得成。", "花光浓烂柳轻明，酌酒花前送我行。我亦且如常日醉，莫教弦管作离声。", "不惜千金买宝刀，貂裘换酒也堪豪。一腔热血勤珍重，洒去犹能化碧涛。", "到处陂塘决决流，垂杨百里罨平畴。行人便觉须眉绿，一路蝉声过许州。", "九州生气恃风雷，万马齐喑究可哀。我劝天公重抖擞，不拘一格降人才。", "望门投止思张俭，忍死须臾待杜根。我自横刀向天笑，去留肝胆两昆仑。", "牛羊散漫落日下，野草生香乳酪甜。卷地朔风沙似雪，家家行帐下毡帘。", "诗界千年靡靡风，兵魂销尽国魂空。集中什九从军乐，亘古男儿一放翁。", "爱好由来下笔难，一诗千改始心安。阿婆还似初笄女，头未梳成不许看。", "携扙来追柳外凉，画桥南畔倚胡床。月明船笛参差起，风定池莲自在香。", "搴帷拜母河梁去，白发愁看泪眼枯。惨惨柴门风雪夜，此时有子不如无。", "秋风起兮木叶飞，吴江水兮鲈正肥。三千里兮家未归，恨难禁兮仰天悲。", "莫唱当年长恨歌，人间亦自有银河。石壕村里夫妻别，泪比长生殿上多。", "一雨池塘水面平，淡磨明镜照檐楹。东风忽起垂杨舞，更作荷心万点声。", "三万里河东入海，五千仞岳上摩天。遗民泪尽胡尘里，南望王师又一年。", "飞花两岸照船红，百里榆堤半日风。卧看满天云不动，不知云与我俱东。", "卖得鲜鱼二百钱，籴粮炊饭放归船。拔来湿苇烧难着，晒在垂杨古岸边。", "女子弄文诚可罪，那堪咏月更吟风。磨穿铁砚非吾事，绣折金针却有功。", "闷无消遣只看诗，不见诗中话别离。添得情怀转萧索，始知伶俐不如痴。", "三月残花落更开，小檐日日燕飞来。子规夜半犹啼血，不信东风唤不回。", "小桃无主自开花，烟草茫茫带晚鸦。几处败垣围故井，向来一一是人家。", "居庸关上子规啼，饮马流泉落日低。雨雪自飞千嶂外，榆林只隔数峰西。", "出身仕汉羽林郎，初随骠骑战渔阳。孰知不向边庭苦，纵死犹闻侠骨香。", "一身能擘两雕弧，虏骑千重只似无。偏坐金鞍调白羽，纷纷射杀五单于。", "汉家君臣欢宴终，高议云台论战功。天子临轩赐侯印，将军佩出明光宫。", "十二峰头秋草荒，冷烟寒月过瞿塘。青枫江上孤舟客，不听猿啼亦断肠。", "晓带轻烟间杏花，晚凝深翠拂平沙。长条别有风流处，密映钱塘苏小家。", "乱条犹未变初黄，倚得东风势便狂。解把飞花蒙日月，不知天地有清霜。", "寒夜客来茶当酒，竹炉汤沸火初红。寻常一样窗前月，才有梅花便不同。", "莫将画竹论难易，刚道繁难简更难。君看萧萧只数叶，满堂风雨不胜寒。", "门外无人问落花，绿阴冉冉遍天涯。林莺啼到无声处，青草池塘独听蛙。", "云淡风轻近午天，傍花随柳过前川。时人不识余心乐，将谓偷闲学少年。", "岸蓼疏红水荇青，茨菰花白小如萍。双鬟短袖惭人见，背立船头自采菱。", "桂魄初生秋露微，轻罗已薄未更衣。银筝夜久殷勤弄，心怯空房不忍归。", "多情却似总无情，唯觉樽前笑不成。蜡烛有心还惜别，替人垂泪到天明。", "独在异乡为异客，每逢佳节倍思亲。遥知兄弟登高处，遍插茱萸少一人。", "荷尽已无擎雨盖，菊残犹有傲霜枝。一年好景君须记，最是橙黄橘绿时。", "两岸舟船各背驰，波痕交涉亦难为。只余鸥鹭无拘管，北去南来自在飞。", "古木阴中系短篷，杖藜扶我过桥东。沾衣欲湿杏花雨，吹面不寒杨柳风。", "自作新词韵最娇，小红低唱我吹箫。曲终过尽松陵路，回首烟波十四桥。", "黄梅时节家家雨，青草池塘处处蛙。有约不来过夜半，闲敲棋子落灯花。", "定知玉兔十分圆，化作霜风九月寒。寄语重门休上钥，夜潮流向月中看。", "江边身世两悠悠，久与沧波共白头。造物亦知人易老，故叫江水向西流。", "江神河伯两醯鸡，海若东来气吐霓。安得夫差水犀手，三千强弩射潮低。", "玄宗回马杨妃死，云雨难忘日月新。终是圣明天子事，景阳宫井又何人。", "故人西辞黄鹤楼，烟花三月下扬州。孤帆远影碧空尽，唯见长江天际流。", "僵卧孤村不自哀，尚思为国戍轮台。夜阑卧听风吹雨，铁马冰河入梦来。", "连理枝头花正开，妒花风雨便相催。愿教青帝常为主，莫遣纷纷点翠苔。", "辇毂繁华事可伤，师师垂老过湖湘。缕衣檀板无颜色，一曲当时动帝王。", "一自胡尘入汉关，十年伊洛路漫漫。青墩溪畔龙钟客，独立东风看牡丹。", "稍离烟瘴近湘潭，疾病衰颓已不堪。儿女不知来避地，强言风物胜江南。", "庭户无人秋月明，夜霜欲落气先清。梧桐真不甘衰谢，数叶迎风尚有声。", "死去元知万事空，但悲不见九州同。王师北定中原日，家祭无忘告乃翁。", "莺啼燕语报新年，马邑龙堆路几千。家住层城临汉苑，心随明月到胡天。", "骑牛远远过前村，短笛横吹隔陇闻。多少长安名利客，机关用尽不如君。", "东风袅袅泛崇光，香雾空蒙月转廊。只恐夜深花睡去，故烧高烛照红妆。", "虢国夫人承主恩，平明骑马入宫门。却嫌脂粉污颜色，淡扫蛾眉朝至尊。", "鲍老当筵笑郭郎，笑他舞袖太郎当。若教鲍老当筵舞，转更郎当舞袖长。", "云母屏风烛影深，长河渐落晓星沉。嫦娥应悔偷灵药，碧海青天夜夜心。", "毕竟西湖六月中，风光不与四时同。接天莲叶无穷碧，映日荷花别样红。", "乌菱白芡不论钱，乱系青菰裹绿盘。忽忆尝新会灵观，滞留江海得加餐。", "献花游女木兰桡，细雨斜风湿翠翘。无限芳洲生杜若，吴儿不识楚辞招。", "九曲黄河万里沙，浪淘风簸自天涯。如今直上银河去，同到牵牛织女家。", "稻云不雨不多黄，荞麦空花早着霜。已分忍饥度残岁，更堪岁里闰添长。", "风帘向晓寒成阵。来报东风消息近。试从梅蒂紫边寻，更绕柳枝柔处问。", "李白乘舟将欲行，忽闻岸上踏歌声。桃花潭水深千尺，不及汪伦送我情。", "日照香炉生紫烟，遥看瀑布挂前川。飞流直下三千尺，疑是银河落九天。", "草铺横野六七里，笛弄晚风三四声。归来饱饭黄昏后，不脱蓑衣卧月明。", "晴明风日雨干时，草满花堤水满溪。童子柳阴眠正着，一牛吃过柳阴西。", "梅子留酸软齿牙，芭蕉分绿与窗纱。日长睡起无情思，闲看儿童捉柳花。", "千里黄云白日曛，北风吹雁雪纷纷。莫愁前路无知己，天下谁人不识君。", "一蓑一笠一扁舟，一丈丝纶一寸钩。一曲高歌一樽酒，一人独钓一江秋。", "梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。", "清明时节雨纷纷，路上行人欲断魂。借问酒家何处有，牧童遥指杏花村。", "黄四娘家花满蹊，千朵万朵压枝低。留连戏蝶时时舞，自在娇莺恰恰啼。", "谁谓河广？一苇杭之。谁谓宋远？跂予望之。谁谓河广？曾不容刀。谁谓宋远？曾不崇朝。", "他乡复行役，驻马别孤坟。近泪无干土，低空有断云。对棋陪谢傅，把剑觅徐君。唯见林花落，莺啼送客闻。", "夜寒香界白，涧曲寺门通。月在众峰顶，泉流乱叶中。一灯群动息，孤磬四天空。归路畏逢虎，况闻岩下风。", "秋夜访秋士，先闻水上音。半天凉月色，一笛酒人心。响遏碧云近，香传红藕深。相逢清露下，流影湿衣襟。", "和雨还穿户，经风忽过墙。虽缘草成质，不借月为光。解识幽人意，请今聊处囊。君看落空阔，何异大星芒。", "一旅同仇谊，三秋故主怀。将星沉左辅，卿月隐中台。东阁尘宾幕，西征愧赋才。月明笳鼓切，今夜为谁哀。", "八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。", "旅馆无良伴，凝情自悄然。寒灯思旧事，断雁警愁眠。远梦归侵晓，家书到隔年。沧江好烟月，门系钓鱼船。", "寂寂竟何待，朝朝空自归。欲寻芳草去，惜与故人违。当路谁相假，知音世所稀。只应守寂寞，还掩故园扉。", "凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。", "几行归塞尽，念尔独何之。暮雨相呼失，寒塘欲下迟。渚云低暗度，关月冷相随。未必逢矰缴，孤飞自可疑。", "饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。", "天秋月又满，城阙夜千重。还作江南会，翻疑梦里逢。风枝惊暗鹊，露草覆寒蛩。羁旅长堪醉，相留畏晓钟。", "古台摇落后，秋日望乡心。野寺来人少，云峰隔水深。夕阳依旧垒，寒磬满空林。惆怅南朝事，长江独至今。", "城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。", "精卫衔微木，将以填沧海。刑天舞干戚，猛志固常在。同物既无虑，化去不复悔。徒设在昔心，良辰讵可待。", "夫子何为者，栖栖一代中。地犹鄹氏邑，宅即鲁王宫。叹凤嗟身否，伤麟怨道穷。今看两楹奠，当与梦时同。", "细草微风岸，危樯独夜舟。星垂平野阔，月涌大江流。名岂文章著，官应老病休。飘飘何所似，天地一沙鸥。", "阳月南飞雁，传闻至此回。我行殊未已，何日复归来。江静潮初落，林昏瘴不开。明朝望乡处，应见陇头梅。", "凄凉宝剑篇，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁斗几千。", "去远即相忘，归近不可忍。儿女已在眼，眉目略不省。喜极不得语，泪尽方一哂。了知不是梦，忽忽心未稳。", "此道昔归顺，西郊胡正繁。至今残破胆，应有未招魂。近得归京邑，移官岂至尊。无才日衰老，驻马望千门。", "流落征南将，曾驱十万师。罢归无旧业，老去恋明时。独立三边静，轻生一剑知。茫茫江汉上，日暮欲何之。", "一丘常欲卧，三径苦无资。北土非吾愿，东林怀我师。黄金燃桂尽，壮志逐年衰。日夕凉风至，闻蝉但益悲。", "涉江采芙蓉，兰泽多芳草。采之欲遗谁，所思在远道。还顾望旧乡，长路漫浩浩。同心而离居，忧伤以终老。", "牛渚西江夜，青天无片云。登舟望秋月，空忆谢将军。余亦能高咏，斯人不可闻。明朝挂帆席，枫叶落纷纷。", "诸葛大名垂宇宙，宗臣遗像肃清高。三分割据纡筹策，万古云霄一羽毛。伯仲之间见伊吕，指挥若定失萧曹。运移汉祚终难复，志决身歼军务劳。", "病骨支离纱帽宽，孤臣万里客江干。位卑未敢忘忧国，事定犹须待阖棺。天地神灵扶庙社，京华父老望和銮。出师一表通今古，夜半挑灯更细看。", "大道青楼望不遮，年时系马醉流霞。风前带是同心结，杯底人如解语花。下杜城边南北路，上阑门外去来车。匆匆觉得扬州梦，检点闲愁在鬓华。", "唤起窗前尚宿酲，啼鹃催去又声声。丹青旧誓相如札，禅榻经时杜牧情。别后相思空一水，重来回首已三生。云阶月地依然在，细逐空香百遍行。", "人生到处知何似，应似飞鸿踏雪泥。泥上偶然留指爪，鸿飞那复计东西。老僧已死成新塔，坏壁无由见旧题。往日崎岖还记否，路长人困蹇驴嘶。", "坠素翻红各自伤，青楼烟雨忍相忘。将飞更作回风舞，已落犹成半面妆。沧海客归珠有泪，章台人去骨遗香。可能无意传双蝶，尽付芳心与蜜房。", "凤尾香罗薄几重，碧文圆顶夜深缝。扇裁月魄羞难掩，车走雷声语未通。曾是寂寥金烬暗，断无消息石榴红。斑骓只系垂杨岸，何处西南任好风。", "紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问后庭花。", "卢家少妇郁金堂，海燕双栖玳瑁梁。九月寒砧催木叶，十年征戍忆辽阳。白狼河北音书断，丹凤城南秋夜长。谁谓含愁独不见，更教明月照流黄。", "清秋幕府井梧寒，独宿江城蜡炬残。永夜角声悲自语，中天月色好谁看。风尘荏苒音书绝，关塞萧条行路难。已忍伶俜十年事，强移栖息一枝安。", "闲坐悲君亦自悲，百年都是几多时。邓攸无子寻知命，潘岳悼亡犹费词。同穴窅冥何所望，他生缘会更难期。惟将终夜常开眼，报答平生未展眉。", "嗟君此别意何如，驻马衔杯问谪居。巫峡啼猿数行泪，衡阳归雁几封书。青枫江上秋帆远，白帝城边古木疏。圣代即今多雨露，暂时分手莫踌躇。", "众芳摇落独暄妍，占尽风情向小园。疏影横斜水清浅，暗香浮动月黄昏。霜禽欲下先偷眼，粉蝶如知合断魂。幸有微吟可相狎，不须檀板共金樽。", "一片能教一断肠，可堪平砌更堆墙。飘如迁客来过岭，坠似骚人去赴湘。乱点莓苔多莫数，偶粘衣袖久犹香。东风谬掌花权柄，却忌孤高不主张。", "岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭几家闻战伐，夷歌数处起渔樵。卧龙跃马终黄土，人事依依漫寂寥。", "岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭千家闻战伐，夷歌数处起渔樵。卧龙跃马终黄土，人事音书漫寂寥。", "绛帻鸡人送晓筹，尚衣方进翠云裘。九天阊阖开宫殿，万国衣冠拜冕旒。日色才临仙掌动，香烟欲傍衮龙浮。朝罢须裁五色诏，佩声归向凤池头。", "天缺西南江面清，纤云不动小滩横。墙头语鹊衣犹湿，楼外残雷气未平。尽取微凉供稳睡，急搜奇句报新晴。今宵绝胜无人共，卧看星河尽意明。", "十二楼中尽晓妆，望仙楼上望君王。锁衔金兽连环冷，水滴铜龙昼漏长。云髻罢梳还对镜，罗衣欲换更添香。遥窥正殿帘开处，袍袴宫人扫御床。", "云开远见汉阳城，犹是孤帆一日程。估客昼眠知浪静，舟人夜语觉潮生。三湘愁鬓逢秋色，万里归心对月明。旧业已随征战尽，更堪江上鼓鼙声。", "重帏深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。", "艅艎何泛泛，空水共悠悠。阴霞生远岫，阳景逐回流。蝉噪林逾静，鸟鸣山更幽。此地动归念，长年悲倦游。", "从此音尘各悄然，春山如黛草如烟。泪添吴苑三更雨，恨惹邮亭一夜眠。讵有青乌缄别句，聊将锦瑟记流年。他时脱便微之过，百转千回只自怜。", "山寺钟鸣昼已昏，渔梁渡头争渡喧。人随沙岸向江村，余亦乘舟归鹿门。鹿门月照开烟树，忽到庞公栖隐处。岩扉松径长寂寥，惟有幽人自来去。", "夜雨连明春水生，娇云浓暖弄阴晴。帘虚日薄花竹静，时有乳鸠相对鸣。", "一枝红艳露凝香，云雨巫山枉断肠。借问汉宫谁得似，可怜飞燕倚新妆。", "主人有酒欢今夕，请奏鸣琴广陵客。月照城头乌半飞，霜凄万树风入衣。", "吴儿生长狎涛渊，冒利轻生不自怜。东海若知明主意，应教斥卤变桑田。", "应怜屐齿印苍苔，小扣柴扉久不开。春色满园关不住，一枝红杏出墙来。", "青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。", "闻道黄龙戍，频年不解兵。可怜闺里月，长在汉家营。少妇今春意，良人昨夜情。谁能将旗鼓，一为取龙城。", "泉壑带茅茨，云霞生薜帷。竹怜新雨后，山爱夕阳时。闲鹭栖常早，秋花落更迟。家僮扫萝径，昨与故人期。", "渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。", "黄花古渡接芦溪，行过萍乡路渐低。吠犬鸣鸡村远近，乳鹅新鸭岸东西。丝缫细雨沾衣润，刀剪良苗出水齐。犹与湖南风土近，春深无处不耕犁。", "鸡鸣紫陌曙光寒，莺啭皇州春色阑。金阙晓钟开万户，玉阶仙仗拥千官。花迎剑珮星初落，柳拂旌旗露未干。独有凤凰池上客，阳春一曲和皆难。", "三年谪宦此栖迟，万古惟留楚客悲。秋草独寻人去后，寒林空见日斜时。汉文有道恩犹薄，湘水无情吊岂知。寂寂江山摇落处，怜君何事到天涯。", "陇头流水，鸣声呜咽。遥望秦川，心肝断绝。", "鸣筝金粟柱，素手玉房前。欲得周郎顾，时时误拂弦。", "竹影和诗瘦，梅花入梦香。可怜今夜月，不肯下西厢。", "今夜鄜州月，闺中只独看。遥怜小儿女，未解忆长安。", "牧童骑黄牛，歌声振林樾。意欲捕鸣蝉，忽然闭口立。", "罗带双垂画不成。殢人娇态最轻盈。酥胸斜抱天边月，玉手轻弹水面冰。", "真成薄命久寻思，梦见君王觉后疑。火照西宫知夜饮，分明复道奉恩时。", "望门投趾怜张俭，直谏陈书愧杜根。手掷欧刀仰天笑，留将公罪后人论。", "鸣骹直上一千尺，天静无风声更干。碧眼胡儿三百骑，尽提金勒向云看。", "迢迢天汉西南落，喔喔邻鸡一再鸣。壮志病来消欲尽，出门搔首怆平生。", "宣室求贤访逐臣，贾生才调更无伦。可怜夜半虚前席，不问苍生问鬼神。", "百里西风禾黍香，鸣泉落窦谷登场。老牛粗了耕耘债，啮草坡头卧夕阳。", "谢公最小偏怜女，自嫁黔娄百事乖。顾我无衣搜荩箧，泥他沽酒拔金钗。", "六翮飘飖私自怜，一离京洛十余年。丈夫贫贱应未足，今日相逢无酒钱。", "两个黄鹂鸣翠柳，一行白鹭上青天。窗含西岭千秋雪，门泊东吴万里船。", "爱子心无尽，归家喜及辰。寒衣针线密，家信墨痕新。见面怜清瘦，呼儿问苦辛。低徊愧人子，不敢叹风尘。", "蝉鸣空桑林，八月萧关道。出塞入塞寒，处处黄芦草。从来幽并客，皆共尘沙老。莫学游侠儿，矜夸紫骝好。", "上国随缘住，来途若梦行。浮天沧海远，去世法舟轻。水月通禅寂，鱼龙听梵声。惟怜一灯影，万里眼中明。", "蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸针巧，不把双眉斗画长。苦恨年年压金线，为他人作嫁衣裳。", "海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。"]